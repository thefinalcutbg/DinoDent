С клавиш Tab преминавате на следващото поле за писане. Ако желаете да се върнете на предишното поле използвайте комбинацията Shift+Tab.
С двоен клик върху избран от вас зъб или с клавиш Enter отваряте прозореца за добавяне на нова процедура.
В панела за зъбен статус можете да променяте маркирания зъб със стрелките на клавиатурата. Със задържане на клавиш Shift и стрелка наляво или надясно можете да изберете няколко съседни зъби едновременно.
Ако желаете да изберете едновременно два или повече зъби, които не са един до друг, задръжте клавиш Ctrl и кликнете върху всеки от тях с левия бутон на мишката.
Можете да изберете множество зъби, като задържите левия бутон на мишката и я придвижите в желаната посока. Всички зъби попадащи в очертания правоъгълник ще бъдат маркирани.
Ако желаете да промените едновременно статуса на всички зъби (например при тотално обеззъбяване), кликнете върху панела за дентален статус и използвайте комбинацията Ctrl+A, за да изберете цялото съзъбие. Статусът „Липсващ зъб“ е асоцииран с клавиш E.
Когато сте избрали два или повече зъби, можете да променяте статусите на всички тях едновременно.
При отчитане на процедурa от тип адхезивен мост, мостова конструкция или частична протеза, дължината ѝ се попълва автоматично, ако предварително сте избрали зъбите, които тя обхваща.
При добавяне на процедура от тип възстановяване/обтурация, повърхностите се маркират автоматично на базата на попълнения статус на зъба.
В повечето случаи диагнозата на процедурата се попълва автоматично, ако предварително сте попълнили статуса на съответния зъб.
При отваряне на прозореца за добавяне на процедура, полето за търсене е автоматично фокусирано. Клавишите със стрелки нагоре и надолу променят маркираната процедура, а с клавиш Enter тя се добавя в амбулаторния лист.
КСМП процедурите са над 400, но не е необходимо да използвате пълния списък. Най-често използваните процедури могат да бъдат маркирани със звездичка, след което ще се показват в блок секция Избрани.
Всеки статус на зъб е асоцииран с „бърз“ клавиш. Например: C – кариес, N – некроза, U – некариозна лезия. За да го видите, посочете с мишката бутона на този статус за няколко секунди.
Можете да видите описанието на бутоните, които не съдържат текст, като ги посочите за няколко секунди с мишката.
Можете да добавяте бележки за всеки зъб от прозореца „Бележки и извършени процедури“. Те присъстват във всички амбулаторни листове на този пациент и наличието им се обозначава с иконка до номера на зъба.
Ако свържете Google профила си с DinoDent, посещения в графика Ви ще бъдат видими и в мобилното приложение на Google Calendar. Описанието на всеки записан час се генерира автоматично от името и телефона на пациента.
Всяко посещение записано в Google Calendar за пациент, който вече съществува в базата данни, „сочи“ към него. Кликнете върху посещението и изберете подменю "Отвори" за да видите дентално му досие или да създадете нов медицински документ.
Можете да добавяте напомняния свързани с конкретен пациент от менюто (…) на панела за паспортните му данни. Те се визуализират като светеща камбанка в горния десен ъгъл на екрана.
Всеки пациент може да бъде кодиран с определен цвят чрез бутона до полето за ЕГН/ЛНЧ. Цветовете се визуализират в раздел Документация.
Функцията Неизползван пакет от раздела за НЗОК генерира списък с телефонните номера на пациенти, които не са изразходили пакета си за текущата година.
При пациент подлежащ на комплексно лечение е желателно предварителното изготвяне на лечебен план. Разпечатаният и подписан от пациента план е документ, който има юридическа стойност.
В раздел Документация всяка секция съдържа панел за бърз преглед. Използвайте го за да видите съдържанието на амбулаторни листове, рецепти или финансови документи без да ги отваряте.
Работата с клавиатура е много по-ефективна от използването на мишка. С клавишите Enter, Tab, Shift, Esc и стрелките на клавиатурата повечето действия се извършват по-бързо и удобно.
Използването на SMS модула позволява автоматично изпращане на напомняне за записано посещение.
DinoDent е напълно безплатна програма. Ако желаете да подкрепите развитието ѝ можете да направите дарение <3
DinoDent поддържа всички модели пен таблети одобрени от НЗИС. Те са изброени в падащото меню за модел на таблета в Настройки.
С десен клик върху всеки зъб и избор на "Бележки и извършени процедури" можете да видите всички негови процедури записани в локалната база данни, НЗИС и ПИС.
Ако мигрирате от предишен софтуер, чрез функционалността за Импортиране на данни намираща се в раздел "Месечни отчети и известия", можете да изтеглите автоматично всички амбулаторни листове, които сте подавали към НЗОК с месечните си отчети.
Можете да стартирате няколко инстанции на DinoDent едновременно като на всяка от тях е зареден профилът на различен лекар и неговия КЕП.
При отчитане на платени процедури не забравяйте да изберете източник на финансиране. По подразбиране е зададено „Без финансиране“. Ако издавате фактура на пациента изберете „Пациент“, а ако имате договор с доброволен здравноосигурителен фонд – изберете „ДЗОФ“.
Всяка процедура от амбулаторен лист, медикамент от рецепта или услуга от фактура могат да бъдат отворени за редакция с двоен клик на мишката или от менюто, което се показва при десен клик.
След изпращане на амбулаторния лист към НЗИС, с десен клик върху същия бутон можете да отворите меню с допълнителни функционалности.
Не е задължително да въвеждате парола за профила на лекаря или на практиката. Ако няма да я помните, по-добре не я задавайте – така ще си спестите излишни затруднения при вход в системата.
DinoDent има вграден IRC чат клиент за взаимопомощ между потребителите. Ако иконката горе вдясно стане цветна това означава, че някой е писал в общия канал. Можете да дадете вашия принос към софтуера, като помогнете на колега в нужда :)
При всяко стартиране DinoDent проверява за нова актуализация. Препоръчително е да актуализирате програмата редовно, за да разполагате с най-новите функционалности, подобрения и пълна интеграция с НЗИС и ПИС.
Информираните съгласия и декларациите не могат да бъдат изпращани към НЗИС. Ако разполагате с пен таблет, програмата автоматично генерира PDF файл и го отваря със софтуера за подписване, след което подписаният документ се съхранява на компютъра.
За да имате автоматично архивиране на документацията си можете да съхранявате базата данни на DinoDent в облачно хранилище, стига да не я използвате едновременно от повече от един компютър.
SQL модулът в DinoDent е мощен инструмент за справки и статистики, но дава директен достъп до базата данни. За да избегнете нежелани последствия като загуба на информация го използвайте само ако знаете SQL.
Не е препоръчително КЕП устройствата да бъдат включени постоянно. Освен че това може да доведе до проблеми с драйверите и спиране на работата им, съществува и риск от неоторизиран достъп. Включвайте ги само в рамките на работния ден.
Дори да попълните дентален статус и да изпратите амбулаторния лист към НЗИС, ако не е отчетена процедура от тип „Обстоен преглед“ или „Цялостен преглед на устна кухина“, статусът няма да бъде записан в електронното досие на пациента.
При попълване на поле за име не е необходимо да използвате Shift или Caps Lock на клавиатурата. Първата буква автоматично се изписва като главна.
Статусите на зъбите възникнали в резултат от процедури извършени от текущия потребител се визуализират в зелено.
Можете по-бързо да въвеждате стойностите на измерванията в пародонталния статус, като посочите всяко поле с мишката и завъртите колелцето ѝ.
Можете да създавате шаблони за допълнителни бележки към процедури, рецепти и описания на етапи от лечебен план, за да избегнете многократното въвеждане на една и съща информация.
Към всяка процедура можете да добавяте допълнителни бележки с дължина до 4000 символа. Тези бележки се изпращат към НЗИС, стават видими за всички лекари по дентална медицина и имат правна стойност като част от медицинската документация.
Всяко съобщение изпратено към НЗИС се пази там завинаги. Тъй като е подадено с вашия КЕП, то има правна стойност. При необходимост може да бъде проследена пълната хронология на промените по даден медицински документ, дори и след неговото анулиране.
Можете да въведете цени на процедурите от раздела в Настройки. След това тези цени се попълват автоматично при издаване на фактура или създаване на лечебен план. С попълнените цени можете да разпечатате официален ценоразпис на Вашата практика. 
При наличие на активен лечебен план дейностите от него могат да се добавят директно в амбулаторния лист.
Съобщенията за грешки при проверка на амбулаторните отчети към НЗОК означават, че има открита неточност, която вероятно подлежи на санкция. Въпреки това тези проверки се извършват от DinoDent, а не от ПИС. Винаги разчитайте на собствената си преценка.
За всеки потребителски профил в операционната система (независимо дали използвате Windows или macOS) DinoDent създава отделна база данни. Това позволява на двама или повече лекари да работят на един и същ компютър, като всеки от тях съхранява данните си отделно. Същевременно програмата може ръчно да бъде конфигурирана така, че всички профили да използват общ файл с данни.
Ако имате активен договор с НЗОК, амбулаторните листове се водят на месечна основа. Това означава, че ако първоначално сте създали лист само с платени процедури и по-късно добавите „Обстоен преглед“ по НЗОК, е важно той да бъде позициониран на първо място, тъй като отразява началния статус на съзъбието при първото посещение на пациента за съответния месец.
Повечето от актуализациите на софтуера се публикуват първо в тестовия канал, който може да бъде активиран от Настройки. Ако решите да го използвате, ще получавате новите версии по-рано и същевременно ще помагате за ранното откриване и отстраняване на евентуални проблеми и бъгове.
В повечето диалогови прозорци клавиш Enter потвърждава действието, а Esc го отхвърля и затваря прозореца.
Ако сте въвели имейл на пациента, при записване на посещение можете автоматично да му изпратите покана и той да добави часа директно в своя календар.
За разлика от месечните отчети към НЗОК, денталният статус се изпраща към НЗИС само при отчитане на процедура от тип „Обстоен преглед“, „Цялостен преглед на устна кухина“ или „Зъбен статус (при поискване)“. Ако процедурата е преглед, но изрично е посочено, че не включва дентален статус, при изпращане към НЗИС статусът в електронното здравно досие на пациента няма да бъде обновен.